अथ सिंहादि वर्गः॥
सिंहो मृगेन्द्रः पञ्चास्यो हर्यक्षः केसरी हरिः।
कण्ठीरवो मृगारिपुर्मृगदृष्टिर्मृगाशनः।
पुण्डरीकः पञ्चनखचित्रकायमृगद्विषः।
शार्दूलद्वीपिनौ व्याघ्रे तरक्षुस्तु मृगादनः॥
वराहः सूकरो घृष्टिः कोलः पोत्री किरिः किटिः।
दंष्ट्री घोणी स्तब्धरोमा क्रोडो भूदार इत्यपि॥
कपिप्लवङ्गप्लवगशाखामृगवलीमुखाः।
मर्कटो वानरः कीशो वनौका अथ भल्लुके॥
ऋक्षाच्छभल्लभल्लूका गण्डके खड्गखड्गिनौ।
लुलायो महिषो वाहद्विषत्कासरसैरिभाः॥
स्त्रियां शिवा भूरिमायगोमायुमृगधूर्तकाः।
शृगालवञ्चकक्रोष्टुफेरुफेरवजम्बुकाः॥
ओतुर्बिडालो मार्जारो वृषदंशक आखुभुक्।
त्रयो गौधारगौधेरगौधेया गोधिकात्मजे॥
श्वावित्तु शल्यस्तल्लोम्नि शलली शललं शलम्।
वातप्रमीर्वातमृगः कोकस्त्वीहामृगो वृकः॥
मृगे कुरङ्गवातायुहरिणाजिनयोनयः।
ऐणेयमेण्याश्चर्माद्यमेणस्यैणमुभे त्रिषु॥
कदली कन्दली चीनश्चमूरुप्रियकावपि।
समूरुश्चेति हरिणा अमी अजिनयोनयः॥
कृष्णसाररुरुन्यङ्कुरङ्कुशम्बररौहिषाः।
गोकर्णपृषतैणर्श्यरोहिताश्चमरो मृगाः॥
गन्धर्वः शरभो रामः सृमरो गवयः शशः।
इत्यादयो मृगेन्द्राद्या गवाद्याः पशुजातयः॥
अधोगन्ता तु खनको वृकः पुंध्वज उन्दुरः।
उन्दुरुर्मूषकोऽप्याखुर्गिरिका बालमूषिका।
सरटः कृकलासः स्यान्मुसली गृहगोधिका॥
लूता स्त्री तन्तुवायोर्णनाभमर्कटकाः समाः।
नीलङ्गुस्तु कृमिः कर्णजलौकाः शतपद्युभे॥
वृश्चिकः शूककीटः स्यादलिद्रुणौ तु वृश्चिके।
पारावतः कलरवः कपोतोऽथ शशादनः॥
पत्री श्येन उलूकस्तु वायसारातिपेचकौ।
दिवान्धः कौशिको घूको दिवाभीतो निशाटनः।
व्याघ्राटः स्याद्भरद्वाजः खञ्जरीटस्तु खञ्जनः॥
लोहपृष्ठस्तु कङ्कः स्यादथ चाषः किकीदिविः।
कलिङ्गभृङ्गधूम्याटा अथ स्याच्छतपत्रकः॥
दार्वाघाटोऽथ सारङ्गस्तोककश्चातकः समाः।
कृकवाकुस्ताम्रचूडः कुक्कुटश्चरणायुधः॥
चटकः कलविङ्कः स्यात्तस्य स्त्री चटका तयोः।
पुमपत्ये चाटकैरः स्त्र्यपत्ये चटकैव सा॥
कर्करेटुः करेटुः स्यात्कृकणक्रकरौ समौ।
वनप्रियः परभृतः कोकिलः पिक इत्यपि॥
काके तु करटारिष्टबलिपुष्टसकृत्प्रजाः।
ध्वाङ्क्षात्मघोषपरभृद्बलिभुग्वायसा अपि॥
स एव च चिरञ्जीवी चैकदृष्टिश्च मौकुलिः।
द्रोणकाकस्तु काकोलो दात्यूहः कालकण्ठकः।
आतायिचिल्लौ दाक्षाय्यगृध्रौ कीरशुकौ समौ॥
क्रुङ्क्रौञ्चोऽथ बकः कह्वः पुष्कराह्वस्तु सारसः।
कोकश्चक्रश्चक्रवाको रथाङ्गाह्वयनामकः॥
कादम्बः कलहंसः स्यादुत्क्रोशकुररौ समौ।
हंसास्तु श्वेतगरुतश्चक्राङ्गा मानसौकसः॥
राजहंसास्तु ते चञ्चुचरणैर्लोहितैः सिताः।
मलिनैर्मल्लिकाक्षास्ते धार्तराष्ट्राः सितेतरैः॥
शरारिराटिराडिश्च बलाका बिसकण्ठिका।
हंसस्य योषिद्वरटा सारसस्य तु लक्ष्मणा॥
जतुकाजिनपत्रा स्यात्परोष्णी तैलपायिका।
वर्वणा मक्षिका नीला सरघा मधुमक्षिका॥
पतङ्गिका पुत्तिका स्याद्दंशस्तु वनमक्षिका।
दंशी तज्जातिरल्पा स्याद्गन्धोली वरटा द्वयोः॥
भृङ्गारी झीरुका चीरी झिल्लिका च समा इमाः।
समौ पतङ्गशलभौ खद्योतो ज्योतिरिङ्गणः॥
मधुव्रतो मधुकरो मधुलिण्मधुपालिनः।
द्विरेफपुष्पलिड्भृङ्गषट्पदभ्रमरालयः॥
मयूरो बर्हिणो बर्ही नीलकण्ठो भुजङ्गभुक्।
शिखावलः शिखी केकी मेघनादानुलास्यपि॥
केका वाणी मयूरस्य समौ चन्द्रकमेचकौ।
शिखा चूडा शिखण्डस्तु पिच्छबर्हे नपुंसके॥
खगे विहङ्गविहगविहङ्गमविहायसः।
शकुन्तिपक्षिशकुनिशकुन्तशकुनद्विजाः॥
पतत्रिपत्रिपतगपतत्पत्ररथाण्डजाः।
नगौकोवाजिविकिरविविष्किरपतत्रयः॥
नीडोद्भवाः गरुत्मन्तः पित्सन्तो नभसङ्गमाः।
तेषां विशेषा हारीतो मद्गुः कारण्डवः प्लवः॥
तित्तिरिः कुक्कुभो लावो जीवञ्जीवश्च कोरकः।
कोयष्टिकष्टिट्टिभको वर्तको वर्तिकादयः॥
गरुत्पक्षच्छदाः पत्रं पतत्रं च तनूरुहम्।
स्त्री पक्षतिः पक्षमूलं चञ्चुस्त्रोटिरुभे स्त्रियौ॥
प्रडीनोड्डीनसंडीनान्येताः खगगतिक्रियाः।
पेशी कोशो द्विहीनेऽण्डं कुलायो नीडमस्त्रियाम्॥
पोतः पाकोऽर्भको डिम्भः पृथुकः शावकः शिशुः।
स्त्रीपुंसौ मिथुनं द्वन्द्वं युग्मं तु युगुलं युगम्॥
समूहे निवहव्यूहसंदोहविसरव्रजाः।
स्तोमौघनिकरव्रातवारसङ्घातसञ्चयाः॥
समुदायः समुदयः समवायश्चयो गणः।
स्त्रियां तु संहतिर्वृन्दं निकुरम्बं कदम्बकम्॥
वृन्दभेदाः समैर्वर्गः सङ्घसार्थौ तु जन्तुभिः।
सजातीयैः कुलं यूथं तिरश्चां पुन्नपुंसकम्॥
पशूनां समजोऽन्येषां समाजोऽथ सधर्मिणाम्।
स्यान्निकायः पुञ्जराशी तूत्करः कूटमस्त्रियाम्॥
कापोतशौकमायूरतैत्तिरादीनि तद्गणे।
गृहासक्ताः पक्षिमृगाश्छेकास्ते गृह्यकाश्च ते॥
इति सिंहादिवर्गः