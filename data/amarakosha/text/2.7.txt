अथ ब्रह्मवर्गः [।]

सन्ततिर्गोत्रजननकुलान्यभिजनान्वयौ [।]
वंशोऽन्ववायः सन्तानो वर्णाः स्युर्ब्राह्मणादयः [॥२.७.१॥]

विप्रक्षत्रियविट्शूद्राश्चातुर्वर्ण्यमिति स्मृतम् [।]
राजबीजी राजवंश्यो बीज्यस्तु कुलसंभवः [॥२.७.२॥]

महाकुलकुलीनार्यसभ्यसज्जनसाधवः [।]
ब्रह्मचारी गृही वानप्रस्थो भिक्षुश्चतुष्टये [॥२.७.३॥]

आश्रमोऽस्त्री द्विजात्यग्रजन्मभूदेववाडवाः [।]
विप्रश्च ब्राह्मणोऽसौ षट्कर्मा यागादिभिर्वृतः [॥२.७.४॥]

विद्वान्विपश्चिद्दोषज्ञः सन्सुधीः कोविदो बुधः [।]
धीरो मनीषी ज्ञः प्राज्ञः संख्यावान्पण्डितः कविः [॥२.७.५॥]

धीमान्सूरिः कृती कृष्टिर्लब्धवर्णो विचक्षणः [।]
दूरदर्शी दीर्घदर्शी श्रोत्रियच्छान्दसौ समौ [॥२.७.६॥]

मीमांसको जैमिनीये वेदान्ती ब्रह्मवादिनि [।]
वैशेषिके स्यादौलूक्यः सौगतः शून्यवादिनि [॥२.७.७॥]

नैयायिकस्त्वक्षपादः स्यात्स्याद्वादिक आर्हकः [।]
चार्वाकलौकायतिकौ सत्कार्ये सांख्यकापिलौ [॥२.७.८॥]

उपाध्यायोऽध्यापकोऽथ स्यान्निषेकादिकृद्गुरुः [।]
मन्त्रव्याख्याकृदाचार्य आदेष्टा त्वध्वरे व्रती [॥२.७.९॥]

यष्टा च यजमानश्च स सोमवति दीक्षितः [।]
इज्याशीलो यायजूको यज्वा तु विधिनेष्टवान् [॥२.७.१०॥]

स गीर्पतीष्ट्या स्थपतिः सोमपीथी तु सोमपाः [।]
सर्ववेदाः स येनेष्टो यागः सर्वस्वदक्षिणः [॥२.७.११॥]

अनूचानः प्रवचने साङ्गेऽधीती गुरोस्तु यः [।]
लब्धानुज्ञः समावृत्तः सुत्वा त्वभिषवे कृते [॥२.७.१२॥]

छात्रान्तेवासिनौ शिष्ये शैक्षाः प्राथमकल्पिकाः [।]
एकब्रह्मव्रताचारा मिथः सब्रह्मचारिणः [॥२.७.१३॥]

सतीर्थ्यास्त्वेकगुरवश्चितवानग्निमग्निचित् [।]
पारम्पर्योपदेशे स्यादैतिह्यमितिहाव्ययम् [॥२.७.१४॥]

उपज्ञा ज्ञानमाद्यं स्याज्ज्ञात्वारम्भ उपक्रमः [।]
यज्ञः सवोऽध्वरो यागः सप्ततन्तुर्मखः क्रतुः [॥२.७.१५॥]

पाठो होमश्चातिथीनां सपर्या तर्पणं बलिः [।]
एते पञ्चमहायज्ञा ब्रह्मयज्ञादिनामकाः [॥२.७.१६॥]

समज्या परिषद्गोष्ठी सभासमितिसंसदः [।]
आस्थानी क्लीबमास्थानं स्त्रीनपुंसकयोः सदः [॥२.७.१७॥]

प्राग्वंशः प्राग्हविर्गेहात्सदस्या विधिदर्शिनः [।]
सभासदः सभास्ताराः सभ्याः सामाजिकाश्च ते [॥२.७.१८॥]

अध्वर्यूद्गातृहोतारो यजुःसामर्ग्विदः क्रमात् [।]
आग्नीध्राद्या धनैर्वार्या ऋत्विजो याजकाश्च ते [॥२.७.१९॥]

वेदिः परिष्कृता भुमिः समे स्थण्डिलचत्वरे [।]
चषालो यूपकटकः कुम्बा सुगहना वृतिः [॥२.७.२०॥]

यूपाग्रं तर्म निर्मन्थ्यदारुणि त्वरणिर्द्वयोः [।]
दक्षिणाग्निर्गार्हपत्याहवनीयौ त्रयोऽग्नयः [॥२.७.२१॥]

अग्नित्रयमिदं त्रेता प्रणीतः संस्कृतोऽनलः [।]
समूह्यः परिचाय्योपचाय्यावग्नौ प्रयोगिणः [॥२.७.२२॥]

यो गार्हपत्यादानीय दक्षिणाग्निः प्रणीयते [।]
तस्मिन्नानाय्योऽथाग्नायी स्वाहा च हुतभुक्प्रिया [॥२.७.२३॥]

ऋक्सामिधेनी धाय्या च या स्यादग्निसमिन्धने [।]
गायत्रीप्रमुखं छन्दो हव्यपाके चरुः पुमान् [॥२.७.२४॥]

आमिक्षा सा शृतोष्णे या क्षीरे स्याद्दधियोगतः [।]
धवित्रं व्यजनं तद्यद्रचितं मृगचर्मणा [॥२.७.२५॥]

पृषदाज्यं सदध्याज्ये परमान्नं तु पायसम् [।]
हव्यकव्ये दैवपित्र्ये अन्ने पात्रं स्रुवादिकम् [॥२.७.२६॥]

ध्रुवोपभृज्जुहूर्ना तु स्रुवो भेदाः स्रुचः स्त्रियः [।]
उपाकृतः पशुरसौ योऽभिमन्त्र्य क्रतौ हतः [॥२.७.२७॥]

परम्पराकं शमनं प्रोक्षणं च वधार्थकम् [।]
वाच्यलिङ्गाः प्रमीतोपसम्पन्नप्रोक्षिता हते [॥२.७.२८॥]

सान्नाय्यं हविरग्नौ तु हुतं त्रिषु वषट्कृतम् [।]
दीक्षान्तोऽवभृथो यज्ञे तत्कर्मार्हं तु यज्ञियम् [॥२.७.२९॥]

त्रिष्वथ क्रतुकर्मेष्टं पूर्तं खातादि कर्म यत् [।]
अमृतं विघसो यज्ञशेषभोजनशेषयोः [॥२.७.३०॥]

त्यागो विहापितं दानमुत्सर्जनविसर्जने [।]
विश्राणनं वितरणं स्पर्शनं प्रतिपादनम् [॥२.७.३१॥]

प्रादेशनं निर्वपणमपवर्जनमंहतिः [।]
मृतार्थं तदहे दानं त्रिषु स्यादौर्ध्वदेहिकम् [॥२.७.३२॥]

पितृदानं निवापः स्याच्छ्राद्धं तत्कर्म शास्त्रतः [।]
अन्वाहार्यं मासिकेंऽशोऽष्टमोऽह्नः कुतपोऽस्त्रियाम् [॥२.७.३३॥]

पर्येषणा परीष्टिश्चान्वेषणा च गवेषणा [।]
सनिस्त्वध्येषणा याच्ञाभिशस्तिर्याचनार्थना [॥२.७.३४॥]

षट्तु त्रिष्वर्घ्यमर्घार्थे पाद्यं पादाय वारिणि [।]
क्रमादातिथ्यातिथेये अतिथ्यर्थेऽत्र साधुनि [॥२.७.३५॥]

स्युरावेशिक आगन्तुरतिथिर्ना गृहागते [।]
प्राघूर्णिकः प्राघूणकश्चाभ्युत्थानं तु गौरवम् [॥२.७.३६॥]

पूजा नमस्यापचितिः सपर्यार्चार्हणाः समाः [।]
वरिवस्या तु शुश्रूषा परिचर्याप्युपासना [॥२.७.३७॥]

व्रज्याटाट्या पर्यटनं चर्या त्वीर्यापथे स्थितिः [।]
उपस्पर्शस्त्वाचमनमथ मौनमभाषणम् [॥२.७.३८॥]

प्राचेतसश्चादिकविः स्यान्मैत्रावरुणिश्च सः [।]
वाल्मीकिश्चाथ गाधेयो विश्वामित्रश्च कौशिकः [॥२.७.३९॥]

व्यासो द्वैपायनः पाराशर्यः सत्यवतीसुतः [।]
आनुपूर्वी स्त्रियां वावृत्परिपाटी अनुक्रमः [॥२.७.४०॥]

पर्यायश्चातिपातस्तु स्यात्पर्यय उपात्ययः [।]
नियमो व्रतमस्त्री तच्चोपवासादि पुण्यकम् [॥२.७.४१॥]

औपवस्तं तूपवासो विवेकः पृथगात्मता [।]
स्याद्ब्रह्मवर्चसं वृत्ताध्ययनर्द्धिरथाञ्जलिः [॥२.७.४२॥]

पाठे ब्रह्माञ्जलिः पाठे विप्रुषो ब्रह्मबिन्दवः [।]
ध्यानयोगासने ब्रह्मासनं कल्पे विधिक्रमौ [॥२.७.४३॥]

मुख्यः स्यात्प्रथमः कल्पोऽनुकल्पस्तु ततोऽधमः [।]
संस्कारपूर्वं ग्रहणं स्यादुपाकरणं श्रुतेः [॥२.७.४४॥]

समे तु पादग्रहणमभिवादनमित्युभे [।]
भिक्षुः परिव्राट्कर्मन्दी पाराशर्यपि मस्करी [॥२.७.४५॥]

तपस्वी तापसः पारिकाङ्क्षी वाचंयमो मुनिः [।]
तपःक्लेशसहो दान्तो वर्णिनो ब्रह्मचारिणः [॥२.७.४६॥]

ऋषयः सत्यवचसः स्नातकस्त्वाप्लुतो व्रती [।]
ये निर्जितेन्द्रियग्रामा यतिनो यतयश्च ते [॥२.७.४७॥]

यः स्थण्डिले व्रतवशाच्छेते  स्थण्डिलशाय्यसौ [।]
स्थाण्डिलश्चाथ विरजस्तमसः स्युर्द्वयातिगाः [॥२.७.४८॥]

पवित्रः प्रयतः पूतः पाषण्डाः सर्वलिङ्गिनः [।]
पालाशो दण्ड आषाढो व्रते राम्भस्तु वैणवः [॥२.७.४९॥]

अस्त्री कमण्डलुः कुण्डी व्रतिनामासनं वृषी [।]
अजिनं चर्म कृत्तिः स्त्री भैक्षं भिक्षाकदम्बकम् [॥२.७.५०॥]

स्वाध्यायः स्याज्जपः सुत्याभिषवः सवनं च सा [।]
सर्वैनसामपध्वंसि जप्यं त्रिष्वघमर्षणम् [॥२.७.५१॥]

दर्शश्च पौर्णमासश्च यागौ पक्षान्तयोः पृथक् [।]
शरीरसाधनापेक्षं नित्यं यत्कर्म तद्यमः [॥२.७.५२॥]

नियमस्तु स तत्कर्म नित्यमागन्तुसाधनम् [।]
क्षौरम्तु भद्राकरणं मुण्डनं वपनं त्रिषु [॥२.७.५३॥]

उपवीतं ब्रह्मसूत्रं प्रोद्धृते दक्षिणे करे [।]
प्राचीनावीतमन्यस्मिन्निवीतं कण्ठलम्बितम् [॥२.७.५४॥]

अङ्गुल्यग्रे तीर्थं दैवं स्वल्पाङ्गुल्योर्मूले कायम् [।]
मध्येऽङ्गुष्ठाङ्गुल्योः पित्र्यं मूले त्वङ्गुष्ठस्य ब्राह्मम् [॥२.७.५५॥]

स्याद्ब्रह्मभूयं ब्रह्मत्वं ब्रह्मसायुज्यमित्यपि [।]
देवभूयादिकं तद्वत्कृच्छ्रं सान्तपनादिकम् [॥२.७.५६॥]

संन्यासवत्यनशने पुमान्प्रायोऽथ वीरहा [।]
नष्टाग्निः कुहना लोभान्मिथ्येर्यापथकल्पना [॥२.७.५७॥]

व्रात्यः संस्कारहीनः स्यादस्वाध्यायो निराकृतिः [।]
धर्मध्वजी लिङ्गवृत्तिरवकीर्णी क्षतव्रतः [॥२.७.५८॥]

सुप्ते यस्मिन्नस्तमेति सुप्ते यस्मिन्नुदेति च [।]
अंशुमानभिनिर्मुक्ताभ्युदितौ च यथाक्रमम् [॥२.७.५९॥]

परिवेत्तानुजोऽनूढे ज्येष्ठे दारपरिग्रहात् [।]
परिवित्तिस्तु तज्ज्यायान्विवाहोपयमौ समौ [॥२.७.६०॥]

तथा परिणयोद्वाहोपयामाः पाणिपीडनम् [।]
व्यवायो ग्राम्यधर्मो मैथुनं निधुवनं रतम् [॥२.७.६१॥]

त्रिवर्गो धर्मकामार्थैश्चतुर्वर्गः समोक्षकैः [।]
सबलैस्तैश्चतुर्भद्रं जन्याः स्निग्धा वरस्य ये [॥२.७.६२॥]

इति ब्रह्मवर्गः [।]
