नामलिङ्गानुशासनं नाम अमरकोषः [।]

प्रथमकाण्डम् [।]

यस्य ज्ञानदयासिन्धोरगाधस्यानघा गुणाः [।]
सेव्यतामक्षयो धीराः स श्रिये चामृताय च [॥१.१.१॥]

समाहृत्यान्यतन्त्राणि संक्षिप्तैः प्रतिसंस्कृतैः [।]
सम्पूर्णमुच्यते वर्गैर्नामलिङ्गानुशासनम् [॥१.१.२॥]

प्रायशो रूपभेदेन साहचर्याच्च कुत्रचित् [।]
स्त्रीपुंनपुंसकं ज्ञेयं तद्विशेषविधेः क्वचित् [॥१.१.३॥]

भेदाख्यानाय न द्वन्द्वो नैकशेषो न संकरः [।]
कृतोऽत्र भिन्नलिङ्गानामनुक्तानां क्रमादृतेः [॥१.१.४॥]

त्रिलिङ्ग्यां त्रिष्विति पदं मिथुने तु द्वयोरिति [।]
निषिद्धलिङ्गं शेषार्थं त्वन्ताथादि न पूर्वभाक् [॥१.१.५॥]

अथ स्वर्गवर्गः [।]

स्वरव्ययं स्वर्गनाकत्रिदिवत्रिदशालयाः [।]
सुरलोको द्योदिवौ द्वे स्त्रियां क्लीबे त्रिविष्टपम् [॥१.१.६॥]

अमरा निर्जरा देवास्त्रिदशा विबुधाः सुराः [।]
सुपर्वाणः सुमनसस्त्रिदिवेशा दिवौकसः [॥१.१.७॥]

आदितेया दिविषदो लेखा अदितिनन्दनाः [।]
आदित्या ऋभवोऽस्वप्ना अमर्त्या अमृतान्धसः [॥१.१.८॥]

बर्हिर्मुखाः क्रतुभुजो गीर्वाणा दानवारयः [।]
वृन्दारका दैवतानि पुंसि वा देवताः स्त्रियाम् [॥१.१.९॥]

आदित्यविश्ववसवस्तुषिताभास्वरानिलाः [।]
महाराजिकसाध्याश्च रुद्राश्च गणदेवताः [॥१.१.१०॥]

विद्याधराप्सरोयक्षरक्षोगन्धर्वकिन्नराः [।]
पिशाचो गुह्यकः सिद्धो भूतोऽमी देवयोनयः [॥१.१.११॥]

असुरा दैत्यदैतेयदनुजेन्द्रारिदानवाः [।]
शुक्रशिष्या दितिसुताः पूर्वदेवाः सुरद्विषः [॥१.१.१२॥]

सर्वज्ञः सुगतो बुद्धो धर्मराजस्तथागतः [।]
समन्तभद्रो भगवान्मारजिल्लोकजिज्जिनः [॥१.१.१३॥]

षडभिज्ञो दशबलोऽद्वयवादी विनायकः [।]
मुनीन्द्रः श्रीघनः शास्ता मुनिः शाक्यमुनिस्तु यः [॥१.१.१४॥]

स शाक्यसिंहः सर्वार्थसिद्धः शौद्धोदनिश्च सः [।]
गौतमश्चार्कबन्धुश्च मायादेवीसुतश्च सः [॥१.१.१५॥]

ब्रह्मात्मभूः सुरज्येष्ठः परमेष्ठी पितामहः [।]
हिरण्यगर्भो लोकेशः स्वयम्भूश्चतुराननः [॥१.१.१६॥]

धाताब्जयोनिर्द्रुहिणो विरिञ्चिः कमलासनः [।]
स्रष्टा प्रजापतिर्वेधा विधाता विश्वसृड्विधिः [॥१.१.१७॥]

नाभिजन्माण्डजः पूर्वो निधनः कमलोद्भवः [।]
सदानन्दो रजोमूर्तिः सत्यको हंसवाहनः [॥१.१.१८॥]

विष्णुर्नारायणः कृष्णो वैकुण्ठो विष्टरश्रवाः [।]
दामोदरो हृषीकेशः केशवो माधवः स्वभूः [॥१.१.१९॥]

दैत्यारिः पुण्डरीकाक्षो गोविन्दो गरुडध्वजः [।]
पीताम्बरोऽच्युतः शार्ङ्गी विष्वक्सेनो जनार्दनः [॥१.१.२०॥]

उपेन्द्र इन्द्रावरजश्चक्रपाणिश्चतुर्भुजः [।]
पद्मनाभो मधुरिपुर्वासुदेवस्त्रिविक्रमः [॥१.१.२१॥]

देवकीनन्दनः शौरिः श्रीपतिः पुरुषोत्तमः [।]
वनमाली बलिध्वंसी कंसारातिरधोक्षजः [॥१.१.२२॥]

विश्वम्भरः कैटभजिद्विधुः श्रीवत्सलाञ्छनः [।]
पुराणपुरुषो यज्ञपुरुषो नरकान्तकः [॥१.१.२३॥]

जलशायी विश्वरूपो मुकुन्दो मुरमर्दनः [।]
वसुदेवोऽस्य जनकः स एवानकदुन्दुभिः [॥१.१.२४॥]

बलभद्रः प्रलम्बघ्नो बलदेवोऽच्युताग्रजः [।]
रेवतीरमणो रामः कामपालो हलायुधः [॥१.१.२५॥]

नीलाम्बरो रौहिणेयस्तालाङ्को मुसली हली [।]
सङ्कर्षणः सीरपाणिः कालिन्दीभेदनो बलः [॥१.१.२६॥]

मदनो मन्मथो मारः प्रद्युम्नो मीनकेतनः [।]
कन्दर्पो दर्पकोऽनङ्गः कामः पञ्चशरः स्मरः [॥१.१.२७॥]

शम्बरारिर्मनसिजः कुसुमेषुरनन्यजः [।]
पुष्पधन्वा रतिपतिर्मकरध्वज आत्मभूः [॥१.१.२८॥]

अरविन्दमशोकं च चूतं च नवमल्लिका [।]
नीलोत्पलं च पञ्चैते पञ्चबाणस्य सायकाः [॥१.१.२९॥]

उन्मादनस्तापनश्च शोषणः स्तम्भनस्तथा [।]
संमोहनश्च कामस्य पञ्च बाणाः प्रकीर्तिताः [॥१.१.३०॥]

ब्रह्मसूर्विश्वकेतुः स्यादनिरुद्ध उषापतिः [।]
लक्ष्मीः पद्मालया पद्मा कमला श्रीर्हरिप्रिया [॥१.१.३१॥]

इन्दिरा लोकमाता मा क्षीरोदतनया रमा [।]
भार्गवी लोकजननी क्षीरसागरकन्यका [॥१.१.३२॥]

शङ्खो लक्ष्मीपतेः पाञ्चजन्यश्चक्रं सुदर्शनम् [।]
कौमोदकी गदा खड्गो नन्दकः कौस्तुभो मणिः [॥१.१.३३॥]

चापः शार्ङ्गंमुरारेस्तु श्रीवत्सो लाञ्छनं स्मृतम् [।]
अश्वाश्च शैव्यसुग्रीवमेघपुष्पबलाहकाः [॥१.१.३४॥]

सारथिर्दारुको मन्त्री ह्युद्धवश्चानुजो गदः [।]
गरुत्मान्गरुडस्तार्क्ष्यो वैनतेयः खगेश्वरः [॥१.१.३५॥]

नागान्तको विष्णुरथः सुपर्णः पन्नगाशनः [।]
शम्भूरीशः पशुपतिः शिवः शूली महेश्वरः [॥१.१.३६॥]

ईश्वरः शर्व ईशानः शङ्करश्चन्द्रशेखरः [।]
भूतेशः खण्डपरशुर्गिरीशो गिरिशो मृडः [॥१.१.३७॥]

मृत्युञ्जयः कृत्तिवासाः पिनाकी प्रमथाधिपः [।]
उग्रः कपर्दी श्रीकण्ठः शितिकण्ठः कपालभृत् [॥१.१.३८॥]

वामदेवो महादेवो विरूपाक्षस्त्रिलोचनः [।]
कृशानुरेताः सर्वज्ञो धूर्जटिर्नीललोहितः [॥१.१.३९॥]

हरः स्मरहरो भर्गस्त्र्यम्बकस्त्रिपुरान्तकः [।]
गङ्गाधरोऽन्धकरिपुः क्रतुध्वंसी वृषध्वजः [॥१.१.४०॥]

व्योमकेशो भवो भीमः स्थाणू रुद्र उमापतिः [।]
अहिर्बुध्न्योऽष्टमूर्तिश्च गजारिश्च महानटः [॥१.१.४१॥]

कपर्दोऽस्य जटाजूटः पिनाकोऽजगवं धनुः [।]
प्रमथा: स्युः पारिषदा ब्राह्मी इत्याद्यास्तु मातरः [॥१.१.४२॥]

ब्राह्मी माहेश्वरी चैव कौमारी वैष्णवी तथा [।]
वारीही च तथेन्द्राणी चामुण्डा सप्तमातरः [॥१.१.४३॥]

विभूतिर्भूतिरैश्वर्यमणिमादिकमष्टधा [।]
अणिमा महिमा चैव गरिमा लघिमा तथा [॥१.१.४४॥]

प्राप्तिः प्राकाम्यमीशित्वं वशित्वं चाष्ट सिद्धयः [।]
उमा कात्यायनी गौरी काली हैमवतीश्वरी [॥१.१.४५॥]

शिवा भवानी रुद्राणी शर्वाणी सर्वमङ्गला [।]
अपर्णा पार्वती दुर्गा मृडानी चण्डिकाम्बिका [॥१.१.४६॥]

आर्या दाक्षायणी चैव गिरिजा मेनकात्मजा [।]
विनायको विघ्नराजद्वैमातुरगणाधिपाः [॥१.१.४७॥]

अप्येकदन्तहेरम्बलम्बोदरगजाननाः [।]
कार्तिकेयो महासेनः शरजन्मा षडाननः [॥१.१.४८॥]

पार्वतीनन्दनः स्कन्दः सेनानीरग्निभूर्गुहः [।]
बाहुलेयस्तारकजिद्विशाखः शिखिवाहनः [॥१.१.४९॥]

षाण्मातुरः शक्तिधरः कुमारः क्रौञ्चदारणः [।]
शृङ्गी भृङ्गी रिटिस्तुण्डी नन्दिको नन्दिकेश्वरः [॥१.१.५०॥]

कर्ममोटी तु चामुण्डा चर्ममुण्डा तु चर्चिका [।]
इन्द्रो मरुत्वान्मघवा बिडौजाः पाकशासनः [॥१.१.५१॥]

वृद्धश्रवाः सुनासीरः पुरुहूतः पुरन्दरः [।]
जिष्णुर्लेखर्षभः शक्रः शतमन्युर्दिवस्पतिः [॥१.१.५२॥]

सुत्रामा गोत्रभिद्वज्री वासवो वृत्रहा वृषा [।]
वास्तोष्पतिः सुरपतिर्बलारातिः शचीपतिः [॥१.१.५३॥]

जम्भभेदी हरिहयः स्वाराण्नमुचिसूदनः [।]
संक्रन्दनो दुश्च्यवनस्तुराषाण्मेघवाहनः [॥१.१.५४॥]

आखण्डलः सहस्राक्ष ऋभुक्षास्तस्य तु प्रिया [।]
पुलोमजा शचीन्द्राणी नगरी त्वमरावती [॥१.१.५५॥]

हय उच्चैःश्रवाः सूतो मातलिर्नन्दनं वनम् [।]
स्यात्प्रासादो वैजयन्तो जयन्तः पाकशासनिः [॥१.१.५६॥]

ऐरावतोऽभ्रमातङ्गैरावणाभ्रमुवल्लभाः [।]
ह्रादिनी वज्रमस्त्री स्यात्कुलिशं भिदुरं पविः [॥१.१.५७॥]

शतकोटिः स्वरुः शम्बो दम्भोलिरशनिर्द्वयोः [।]
व्योमयानं विमानोऽस्त्री नारदाद्याः सुरर्षयः [॥१.१.५८॥]

स्यात्सुधर्मा देवसभा पीयूषममृतं सुधा [।]
मन्दाकिनी वियद्गङ्गा स्वर्णदी सुरदीर्घिका [॥१.१.५९॥]

मेरुः सुमेरुर्हेमाद्री रत्नसानुः सुरालयः [।]
पञ्चैते देवतरवो मन्दारः पारिजातकः [॥१.१.६०॥]

सन्तानः कल्पवृक्षश्च पुंसि वा हरिचन्दनम् [।]
सनत्कुमारो वैधात्रः स्वर्वैद्यावश्विनीसुतौ [॥१.१.६१॥]

नासत्यावश्विनौ दस्रावाश्विनेयौ च तावुभौ [।]
स्त्रियां बहुष्वप्सरसः स्वर्वेश्या उर्वशीमुखाः [॥१.१.६२॥]

घृताची मेनका रम्भा उर्वशी च तिलोत्तमा [।]
सुकेशीमञ्जुघोषाद्याः कथ्यम्तेऽप्सरसो बुधैः [॥१.१.६३॥]

हाहा हूहूश्चैवमाद्या गन्धर्वास्त्रिदिवौकसाम् [।]
अग्निर्वैश्वानरो वह्निर्वीतिहोत्रो धनञ्जयः [॥१.१.६४॥]

कृपीटयोनिर्ज्वलनो जातवेदास्तनूनपात् [।]
बर्हिः शुष्मा कृष्णवर्त्मा शोचिष्केश उषर्बुधः [॥१.१.६५॥]

आश्रयाशो बृहद्भानुः कृशानुः पावकोऽनलः [।]
रोहिताश्वो वायुसखः शिखावानाशुशुक्षणिः [॥१.१.६६॥]

हिरण्यरेता हुतभुग्दहनो हव्यवाहनः [।]
सप्तार्चिर्दमुनाः शुक्रश्चित्रभानुर्विभावसुः [॥१.१.६७॥]

शुचिरप्पित्तमौर्वस्तु वाडवो वडवानलः [।]
वह्नेर्द्वयोर्ज्वालकीलावर्चिर्हेतिः शिखा स्त्रियाम् [॥१.१.६८॥]

त्रिषु स्फुलिङ्गोऽग्निकणः सन्तापः सञ्ज्वरः समौ [।]
उल्का स्यान्निर्गतज्वाला भूतिर्भसितभस्मनी [॥१.१.६९॥]

क्षारो रक्षा च दावस्तु दवो वनहुताशनः [।]
धर्मराजः पितृपतिः समवर्ती परेतराट् [॥१.१.७०॥]

कृतान्तो यमुनाभ्राता शमनो यमराड्यमः [।]
कालो दण्डधरः श्राद्धदेवो वैवस्वतोऽन्तकः [॥१.१.७१॥]

राक्षसः कौणपः क्रव्यात्क्रव्यादोऽस्रप आशरः [।]
रात्रिञ्चरो रात्रिचरः कर्बुरो निकषात्मजः [॥१.१.७२॥]

यातुधानः पुण्यजनो नैरृतो यातुरक्षसी [।]
प्रचेता वरुणः पाशी यादसांपतिरप्पतिः [॥१.१.७३॥]

श्वसनः स्पर्शनो वायुर्मातरिश्वा सदागतिः [।]
पृषदश्वो गन्धवहो गन्धवाहानिलाशुगाः [॥१.१.७४॥]

समीरमारुतमरुज्जगत्प्राणसमीरणाः [।]
नभस्वद्वातपवनपवमानप्रभञ्जनाः [॥१.१.७५॥]

प्रकम्पनो महावातो झञ्झावातः सवृष्टिकः [।]
प्राणोऽपानः समानश्चोदानव्यानौ च वायवः [॥१.१.७६॥]

हृदि प्राणो गुदोऽपानः समानो नाभिमण्डले [।]
उदानः कण्ठदेशे स्याद्व्यानः सर्वशरीरगः [॥१.१.७७॥]

अन्नप्रवेशनं मूत्राद्युत्सर्गोऽन्नविपाचनम् [।]
भाषणादि निमेषादि तद्व्यापाराः क्रमादमी [॥१.१.७८॥]

शरीरस्था इमे रंहस्तरसि तु रयः स्यदः [।]
जवोऽथ शीघ्रं त्वरितं लघु क्षिप्रमरं द्रुतम् [॥१.१.७९॥]

सत्वरं चपलं तूर्णमविलम्बितमाशु च [।]
सततानारताश्रान्तसन्तताविरतानिशम् [॥१.१.८०॥]

नित्यानवरताजस्रमप्यथातिशयो भरः [।]
अतिवेलभृशात्यर्थातिमात्रोद्गाढनिर्भरम् [॥१.१.८१॥]

तीव्रैकान्तनितान्तानि गाढबाढदृढानि च [।]
क्लीबे शीघ्राद्यसत्त्वे स्यात्त्रिष्वेषां सत्त्वगामि यत् [॥१.१.८२॥]

कुबेरस्त्र्यम्बकसखो यक्षराड्गुह्यकेश्वरः [।]
मनुष्यधर्मा धनदो राजराजो धनाधिपः [॥१.१.८३॥]

किन्नरेशो वैश्रवणः पौलस्त्यो नरवाहनः [।]
यक्षैकपिङ्गैलविलश्रीदपुण्यजनेश्वराः [॥१.१.८४॥]

अस्योद्यानं चैत्ररथं पुत्रस्तु नलकूबरः [।]
कैलासः स्थानमलका पूर्विमानं तु पुष्पकम् [॥१.१.८५॥]

स्यात्किन्नरः किम्पुरुषस्तुरङ्गवदनो मयुः [।]
निधिर्ना शेवधिर्भेदाः पद्मशङ्खादयो निधेः [॥१.१.८६॥]

महापद्मश्च पद्मश्च शङ्खो मकरकच्छपौ [।]
मुकुन्दकुन्दनीलाश्च खर्वश्च निधयो नव [॥१.१.८७॥]

इति स्वर्गवर्गः [।]
